---
layout: story-page
title: Tegu
description: "10 ideed, mida ellu viia"
images: [
    {
        src: teod/head-ideed.webp,
        zoom: true
    },
]
---

# {{$doc.title}}: {{$doc.description}}

Sirgelda pilt vähemalt 10 ideest, mis võiks sinu arvates Saaremaal, Kuressaares (sinu kodukohas) ellu viia. Tõenäoliselt leiad palju ainest ideedeks “Saarluse kompassi” lugudest. Näed ülal toodud näitest, kus on sirgeldatud all toodud nimekiri, v.a viimane, et pakkuda võib mida tahes: 

1. külmkingad, näkid, koerakoonlased, maksamerelised, libahundid jt: Saaremaa mütoloogiast inspireeritud tuule-, vee- ja valguse mõjul toimivate objektidega maastiku-elamuspark
2. Patagoonia Merede Hirm, vandiraiuja, Salme viikingite surmaja, supermän Caesar Kaljo, kapten Karl Jõgi, laevaehitusettevõtja ja merehariduse edendaja Julius Teär jt: Saaremaa OMA mereloo ja merehariduse muuseum
3. Saaremaad enda sünnikohaks nimetav maailmakuulus arhitekt Louis Kahn: üle-eestiline arhitektuuri suvekool "Väike tellis" lastele
4. Saaremaal uusaastaööl külades kimavad viimased näärisokud + kümned vanad sokumaskeeringud saarlaste pööninguil: näärisokkude kui Saaremaa külameeste loovuse, meisterlikkuse ja huumori talumuuseum (+virtuaalreaalsus)
5. Saaremaad maalinud Konrad Mägi, Eerik Haamer, Ilmar Torn jt: maalide motiivid Kuressaare kolemajade seintele
6. Saaremaal sündinud meresõitja Bellingshausen: väli-püsiekspositsioon Lahetagusele; hotell ja restoran; ooper Saaremaal poisikeseeas alguse saanud merearmastusest ja kauguste igatsusest, mehena tehtud vapratest tegudest, traagilisest mittetunnustamisest ja unustusehõlma vajumisest
7. Saaremaalt pärit kunstnik Vello Vinn, kelle "popilik-psühhedeelilis-sürreaalne looming kuulub vaieldamatult 20. sajandi teise poole Eesti kunstiajaloo kullafondi" (tsitaat A.Trossek): Vinna Vigurimaailm ehk Vinna töödel, eriti lasteraamatute illustratsioonidel põhinevate loovtegevuste konteiner lastele suveks Kuressaare keskplatsile
8. Suurim saarlasest keeleuuendaja Johannes Aavik: keeleuuenduse ja keelealase loovuse hariduslike mängude maja
9. Keeruka elukäiguga saarlanna, kes alguses uskus, hiljem pettus punavõimus ja kirjutas alla 40 kirjale, luuletaja Aira Kaal: mängufilm
10. Saaremaa naivistliku tikandi meister Harri Aer: Orissaarde väike Saaremaa naivistliku kunsti muuseum-tuba koos igasuviste töötubadega harratuskunstnikele
11. Saaremaa pilliroog: maailma suurim rookroon-kuusk keskplatsile 
12. Saaremaaga seotud vägevad naised nagu Piret, Gerd Neggo, Salome Trei, Alma Toom, Aleksandra Laas jpt: koguteos "Silmapaistev Saaremaa naine"
13. Põduste ja Tori jõe hargnemiskoht, kus laudtee ja 2 saarekest: Kuressaare luulesuue ehk saarekestel istumispingid, mille küljes riiul Saaremaa(ga seotud) luuletajate loominguga veest, nii merest, jõgedest, järvedest, vihmast alates Julie Ederbergist kuni Tõnu Õnnepaluni. 
14. Saaremaal sündinud baltisaksa kunstnik Marie Dücker, peamiselt maalis natüürmorte ja lilli: Marie Dückeri vaikelu ehk tema maalitud lilleliikide peenarde nurk Kuressaare lossiparki koos pingi ja infoga kunstniku kohta
15. Kuressaare lossipargist kadunud oravad: hüperrealistlik hiigelsuur popkunsti võtmes oravaskulptuur lossiparki, kelle sabalt saavad lapsed kui liumäelt alla lasta, käppadele lindude jaoks talvel pähkleid ja seemneid panna
16. Kuressaare pikk peatänav koos vasakule-paremal asuvate sisehoovide ja õuesoppidega: iga-aastane rahvusvaheline kehateatri tänavafestival a la Fringe
17. Saaremaast inspireeritud või Saaremaad kujutav kunst: originaalide või reprode püsiekspositsioon Saaremaale, et need poleks ligipääsetavad ainult Tartu ja Tallinna kunstimuuseumides, vaid ka Saaremaal ja eelkõige õpilastele ja külastajaile
18. Kirjanik August Mälk, luuletaja Debora Vaarandi, kirjanik Aadu Hint, peaminister Ants Piip, moderntantsu maaletooja Gerd Neggo, ooperilaulja Olga Lund, kirjanik Jaan Oks, rahvaluuleteadlane ja diplomaat Oskar Kallas, kirjanik Aino Kallas jpt: Saaremaa ajalooliste kultuuri- ja ühiskonnategelaste suvepromenaad Aavikute majamuuseumi aeda, kus tegelased esitet elusuuruste fotoprintidena, mis paigutatud laudade ja toolide ümber justkui vestlevaina ning jalutajal võimalik nende seltsi istuda. Keldriaknal piilumas põrandaalune Viktor Kingissepp.
19. Saaremaa kadakas, pilliroog, vetikas: Eesti puidu jt loodusmaterjalide väärindamise ja tootedisaini labor (TalTech+EKA)
20. Saaremaa seened, eriti lehterkukeseened: seeneturism ehk avalikud seenekohad ja giidiga seenetuurid, sest saarlased ju seeni ei söö - nii palju, kui mandril:)
21. Saaremaa tühjus: väga hea netiühenduse ja päikesepatareidega varustatud vagunelamud looduskauneisse kohtadesse liikumiseks kohalikele ja külastajatele kaugtööks, väliseminarideks ja -konverentsideks
22. Saaremaa kontserdimaja jaoks KEKi külge täispuhutav ja tühjakslastav hiigelsuur valge purjekujuline silikoonsaal "Puri"
23. Lossi tn Castello ja Hansa galerii vahelisse kitsasse käiku maailma kõige kitsam kunstigalerii, mille seintel on mikrokunst, näiteks selline: https://www.globaltimes.cn/page/202204/1259465.shtml

*Näiteks toodud ideede, sirgelduse ja foto autor on **Merit Karise**.*


<!-- <details-wrapper summary="Lisaks" icon="icon-park-outline:six-points">

- Inspiratsiooniks saad siit vaadata kaarte, millest mitu on käsitsi joonistatud: https://www.pinterest.com/meritkarise/kaardid/

</details-wrapper> -->
