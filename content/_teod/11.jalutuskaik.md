---
layout: story-page
title: Tegu
description: "jalutuskäik minu radadel"
images: [
    {
        src: teod/jalutuskaik.webp,
        zoom: true
    },
]
---

# {{$doc.title}}: {{$doc.description}}

Kui sul tuleks pakkuda tunnine jalutuskäik oma Kuressaares (kodukohas), mis ei sisalda üldteada turismiatraktsioone, siis mida sa näitaksid? Sirgelda või tee kollaažina marsruut sellest, mis on sulle kodukohas huvitav, naljakas, oluline, üllatav olnud või siiani on. Märgi oma marsruudile kohti, kus sinuga on midagi juhtunud, kus sul on mõni hea mõte tulnud, kus midagi huvitavat kasvab, kus keegi kodukohale iseloomulik tegelane (ka loom, lind) liigub, kus on ägedat tänavakunsti. Kui kogu info ei mahu kaardile, siis lisa legend, kus kirjas oma vaatamisväärsuste lood.

Ülal toodud näites on osa marsruudist, kus näha Transvaali tänav ja vihje sellele, et Kuressaare Transvaali tänav sai oma nime Inglise-Buuri sõdade tõttu tsaariajal 19. sajandi lõpus. Järgmine peatuspunkt oleks Kitsal tänaval, mille ääres õitseb juunis lill, mille Leonardo da Vinci maalis Leda kätte (maal "Leda ja luik", 1508 - 1515), ja mida inglased kutsuvad Petlemma täheks, sakslased unimütsiks, sest avab õied keskpäeval, ja meie sarik-linnupiimaks (Ornithogalum umbellatum). Taim “rändas” 16. sajandil Vahemere äärest meile ja pani taluaedadest plehku ka tänava äärde. NB! Õied on mürgised! Kitsalt tänavalt viib jalutuskäik edasi lossiparki, kus võib kohata kaht Kuressaare staarkassi Kaktust ja Ka-Kaktust. Ja nii edasi kuni Põduste jõeni, kus võiks kuulata ööbikuid (kui on nende lauluaeg), vaadata vilkaid vesikanu ja korjata jõemünti, millest jalutuskäigult naastes kodus aromaatne tee teha. Kollaaž on tehtud telefonis programmiga Picsart. 


<details-wrapper summary="Lisaks" icon="icon-park-outline:six-points">

- Inspiratsiooniks saad siit vaadata kaarte, millest mitu on käsitsi joonistatud: https://www.pinterest.com/meritkarise/kaardid/

</details-wrapper>
