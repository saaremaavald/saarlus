---
layout: story-page
description: Just see lainetus ja lainete rütm, see kõik kuidagi hiilib väga tihti mu muusikasse.
author: Erki Berends
origin: "Intervjuu: “Helilooja Sander Mölder: ennekõike olen saarlane”, Saarte Hääl, 3. märts 2021."
images: [
    {
        src: "sander-molder.webp"
    }
]
tags: [intervjuu, sander molder]
---

<!-- # {{ $doc.title }} -->

:icon{name="icon-park-outline:volume-notice"} Siit saad vestlust kuulata: https://kadi.ee/jarelkuulamine/ulgusaarlased-13-02-21-sander-molder/


**See, et praegu Eestis oled, on väike üllatus. Tulid Saksamaalt?** \
Jah, seal on tööd hea teha, istud, kõrvaklapid peas, korteris ning toimetad, aga väljas ei saa midagi teha. Jalutada on mõnus. Terve linna olen läbi käinud, arhitektuuriga tutvunud. Esialgu elasin läänes, nüüd idas ning olen saanud mõlemas kohas ringi vaadata ja sõita, kõik pargid olen läbi käinud. Olen koolis saksa keelt õppinud ja lootsin, et saan keelelt tolmu maha pühkida ja rääkida, aga no Berliinis on inglise keelega lihtne hakkama saada. Ent mingis mõttes ikka olen ka head praktikat saanud. Üritan igal võimalusel poemüüjatega saksa keelt rääkida. Eriti kui natuke Berliinist välja sõita, on Saksa moodi tunne.

**Kelleks sa ennast pead? Oled sa saarlane, eestlane või kosmopoliit?**
Ju ma ikka ennekõike saarlane olen. Seda identiteeti tunnetan tugevalt. Kuigi ema poolt tuleb mandrilt suguvõsaliin. Millegipärast on Saaremaal elatud lapsepõlv ja kujunemine nii oluline olnud, et olen üritanud seda elus hoida. Mõned aastad tagasi kirjutasin plaadi, milles üritasin ka oma juurte juurde minna.

**Kuidas sa kõike jõuad?** \
Ei tea, seal on kaks otsa. Luban enne ära, kui olen välja mõelnud, kas jõuan. Siis paraku tuleb mõnikord teha kas öötundide või puhkusepäevade arvelt. Teine pool on see, et siiamaani on olnud natuke pealiskaudsem see tegevus. Ei taha öelda, et just pinnapealne, sest olen ikka läinud asjadega ka süvitsi, aga olen tahtnud proovida palju erinevaid valdkondi ja tegevusi muusikas. Kes teab, võib-olla on nüüd aega natuke süveneda.

**Aeg-ajalt teed ju pause ka. Nüüd on sul oma plaadifirma, kirjutad oopereid, ballette, oled piiride lõhkuja.** \
Ma ei ole võib-olla teinud seda tahtlikult, see on sedasi kujunenud, et mul on erinevad valdkonnad. Kui mõtlen mõne valdkonna peale täpsemalt, siis on seal mingid osad, mis meeldivad, ja mingid, mis häirivad. Kui võtan sealt osa, mis meeldib, siis mõnest teisest kohast tuleb juurde teine pool. Need kipuvad segunema ja omavahel sassi minema. Olen mitu korda mõelnud, et see tuleb igavusest, kui hakkad ühe asjaga kuidagi kaugele minema, siis tuleb otsida uusi.

**Kas sa vabatahtlikult läksid muusikakooli tšellot õppima?** \
Ei. Tšelloga oli hea lugu. Minu viiuliõpetaja Laine Sepp juhatas mind sellele teele. Olin Kuressaare muusikakoolis klaverikatsetel. Ta palus koridoris mul käsi näidata ja ütles, et ma olen tšellomängija. Läksin koju ja vaatasin entsüklopeediast, mis see tšello on. Õppisingi seda pilli mõne aasta. See on andnud mulle nii palju. Oleksin ma klaverit õppinud, oleks mul palju varem igav hakanud. Nüüd ma vahel kahetsen, et mul pole seda klaverimänguoskust, see oleks heliloomise puhul mu tööd kiirendanud. Aga tšello on väga mõnus pill. Tal on oma võlu ja erilisus.

**Millal sa aru said, et muusika võibki olla amet?** \
Ma ei teagi. Pole siiamaani aru saanud. Olen lasknud minna kuidagi. Mingi hetk tuli otsustada. Võtsin need otsused nii vastu, et tahan praegu seda teha ning kui hiljem pean ümber mõtlema ja midagi muud tegema, siis jõuab seda loodetavasti veel teha. Olen siiani seda meelt, et kui järgmisel aastal peaksin ülikooli minema mõnda muud asja õppima, siis oleksin nõus seda tegema. Praegu on muusikas mõnus seigelda ja otsida erinevaid asju. Kui mul peaks igav hakkama, siis teen midagi muud.

**On koroonaaeg, kas tunned puudust pidudest ja plaatide keerutamisest?** \
Kui see aeg algas, oli alguses nagu puhkus ja sai hinge tõmmata. Juuni oli mõnus, siis sai paar kuud suurelt neid pidusid tehtud. Ajal, kui mujal maailmas oli asi üsna hull. Paljud välismaa inimesed ei suutnud meid mõista. Aga siin ei olnud suured numbrid ja tundus, et asi on rahunenud. Ent septembrist siiani ei ole ma sisuliselt mitte midagi teinud. Olen mõelnud jah, et üks osa jääb puudu nagu. Kui oled ikka 10 aastat iga kuu teinud seda paar korda kuus, siis tekib mingi sõltuvus. Õnneks on mul praegu nii palju sellist tööd, mis nõuab sissevaatamist ja aega üksi olla, et olen oma rahutu energia sinna matnud. Samas väga tahaks ikkagi rahva ette ka.

**Mis sul veel plaanis on?** \
Mul on palju asju töös ja pooleli ning paljud on ideedeks idanema pandud, et äkki tuleb kunagi midagi. Lähim on vabariigi aastapäev (intervjuu on tehtud 13. veebruaril 2021, SH toim). Järgmine suurem asi on koostöö rahvusooperiga, kus teeme balleti. See on selline suurem asi. Loodetavasti jõuan enne suve välja anda oma popmuusikat ehk minu moodi popmuusikat. Mulle tundub, et see on jälle Saaremaaga seotud. Tavaliselt on saared need, kuhu minnakse puhkama, kus aeg peatub. Meil on kadakad, mujal palmid.

**Mis sind Saaremaa juures eriti paelub?** \
Esimesena muidugi see, et praegu seostub Saaremaale minek mul vanemate nägemisega. Teiseks tõesti see, et kui tuled praamilt maha, toimub mingi seisak – ajamuutus. Kell hakkab teistmoodi tööle. Kohe, kui Virtsu jõuad, tiksub kiiremini. Saaremaa on kujunenud kohaks, kus saan ennast välja lülitada. Olen mõelnud sadu kordi, et lähen kolmeks päevaks Saaremaale, et seal on vaja teha seda ja seda ning siis avastan, kui olen tagasi Virtsus või Tallinnas, et ei teinud neist midagi ning tuleb kiirelt toimetama hakata. Seal on lihtsam ringi jalutada ja mõtiskleda. See energia seal on natuke nagu pühapäevaenergia kogu aeg.

**Kas Saaremaa loodus ja kõik see, mis ümbritseb ja mida pole võimalik sõnadesse panna, inspireerib sind muusikaliselt ka?** \
Kõige esimesena tuleb pähe meri. Just see lainetus ja lainete rütm, see kõik kuidagi nagu moel või teisel hiilib väga tihti mu muusikasse. Ka tuulevihin kõrkjates. See on üks asi, kui mõtlen Saaremaa peale, esimesi asju, mis pähe tuleb. Selline roogude ja kõrte vihin, millegipärast Nasva ja sealne jõeäärne, kus oli seda palju. Saaremaa helid ja võib-olla ka see, et mingit sorti vaikusehetked on Saaremaaga seotud. Talvel metsas läbi lume mütates, kuuske tuues või suvel lihtsalt metsas jalutades. Neid helisid seon Saaremaaga. 

**Kuidas sa jälgid, mis Saaremaal ja Muhus toimub?** \
Esiteks, kui on mingi uudis, mis meediast läbi jookseb, siis hakkab silma, kui on Saaremaaga seotud. Aga põhilise info saan vanematelt, kes seal elavad, et kuidas parajasti elu-olu on ja kas temperatuur on õige, mis AK-s öeldakse, või on kõrgem või madalam. Ja venna ja õega saan ka ikka kokku, proovime lauamänge mängida, koos sportida või kui kellelgi abi on vaja. Siis teised saavad minna kas või puid laduma.

**Räägi mõnest Saaremaaga seotud seigast, mis on seotud toitude või harjumustega?** \
Millegipärast esimesena tulevad meelde vanaemaga koos kartuleid võttes söödud oad. Sellised suured oad, mis on pehmed ja neid saab kommina lutsutada. Muidu seostub Saaremaa ikka ema toitudega. Ta teeb palju ja suures koguses ja erinevalt süüa ning suudab iga kord millegi uuega üllatada. Tihtipeale on nii, et kui nädalavahetuseks Saaremaale lähen, siis tulen tagasi mõne kilo raskemana. Kui Saksamaalt koju helistan, räägime emaga pool tundi söögist ja siis vaatame, mis isaga on rääkida. Sealt ka see pisik mul, et üritan samuti otsida maitseid ja erinevaid toite. 

**Mida sina arvad sillaprojektist?** \
Just hiljuti lugesin, et jääteed suursaarte vahel on minevik ja neid enam ei tehta. Ühe põhjusena toodi, et praamisõit on nii efektiivne ning jääteede rajamine ei õigusta ennast. Seega ei õigusta ennast ka sild, kui saad peaaegu sama kiiresti üle. Üks osa on romantiline külg, et saar saareks jääks. Praegu kaldun, jah, sinnapoole, et mulle meeldib, kui silda pole. Praamisõit on üsna mõnus, lennukid lendavad ka edasi-tagasi. Mulle tundub, et saar on mõnus, kui ta on saar.

**Kas oskad mõelda, et su kaugem tulevik võiks olla Saaremaaga seotud?** \
Jah! See on kogu aeg olnud kusagil kuklas, et vähemalt suvituskohana on ta ikkagi 100% kindel koht. Miks mitte seal ka püsivalt ja aastaringselt elada. Praegu veel veri vemmeldab, kuid tundub, et seal on ikka väga mõnus elada ja ka aega veeta.

<hr />

Saksamaal elav ja töötav **Sander Mölder** on helilooja, muusikaprodutsent ja DJ. Oma muusikalist teekonda alustas ta Kuressaare muusikakoolis tšellomängijana ning tänaseks on ta erinevates muusikalistes koosseisudes astunud üles paljudel lavadel üle kogu maailma. \
Eestis oli ~~tänavu~~ 2021. aastal tema ülesandeks vabariigi aastapäevaürituse muusikalise kujunduse tegemine. \
*“Kõige suurem märksõna on mullistumine ning erinevate ühiskonnakihtide omavaheline läbisaamine on kandev joon,”* vihjas Sander Mölder ise, millega ta inimesi riigile tähtsal päeval üllatab. 






:story-author{:author="author" :origin="origin"}

<details-wrapper summary="Mis mõtted tekkisid?">

- Millised on toidud ja harjumused, mis sul esimesena Saaremaaga seostuvad?
- Kuidas, mille kaudu sa Saaremaa uudistega kursis oled? On sulle oluline nendega kursis? On sul teema, mis sind eriti huvitab?
- Sander Mölder: “Kui tuled praamilt maha, toimub mingi seisak – ajamuutus. Kell hakkab teistmoodi tööle. Kohe, kui Virtsu jõuad, tiksub kiiremini. Saaremaa on kujunenud kohaks, kus saan ennast välja lülitada.” Kuidas sulle tundub, kas Saaremaal elavatel saarlastel on samamoodi või vastupidi? Miks?

</details-wrapper>


<details-wrapper summary="Allikad" class="text-sm" icon="icon-park-outline:document-folder">

- Foto: **Merit Karise** (fotol on pilliroog, ja ju selle sahinat tuules intervjueeritav mõtlebki)

</details-wrapper>