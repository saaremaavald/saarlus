---
layout: story-page
title: Saaremaa kohal
description: Seal ta on. Siit vaadates alla nende valgete pilvede seest.
author: Debora Vaarandi, Saaremaal kasvanud ja õppinud luuletaja
images: [
    {
        src: "debora-vaarandi-saaremaa-kohal.webp"
    }
]
origin: "“Saaremaa kohal” (1958), kogu “Merelaule sajast suust ja sulest”, Koolibri, 2011."
tags: [ Saaremaa ]
genre: [ luule ]
person: [ Debora, kadakas ]
---

<!-- # {{$doc.title}} -->

On midagi nimetu-kallist, \
mida seletada ei saa, \
ses kõlas karehallis. \
Hea on lausuda: Saaremaa!

Seal ta on. Siit vaadates alla \
nende valgete pilvede seest, \
näen, kuidas ta rahutu kallas \
nüüd lahku lööb säravast veest.

Veel ta lahtede sinasse upub, \
üksnes laiud on nähtaval \
nagu väikesed kollased nupud \
meremaast, mis lainete all.

Ja üle siis kadakalaante \
kord valgust, kord varjusid käib. \
Tuul tolmuga lehvitab maanteel \
vahuviirgudes sätendab väin.

Seda tuult ja ta lõhnu ma tunnen - \
metsakohaga jootis ta mind \
või tungis mu lapseunne \
kui ööde ja tormide hing.

Nende väljade tumedad toonid \
Ikka õhtu eel kiirgama lõid, \
olid lindude huiked kui soovid, \
Rännukihku nad endaga tõid.

Ehk praegugi silmil suuril, \
nagu kivile tardunud näkk, \
üks väike tüdruk seal uurib, \
kus on pilvis see põrisev täpp.

Ja äkitselt mõistmatu, palav, \
hull igatsus raputab last. \
Ta jookseb, mis võtavad jalad, \
välja õuest ja väravast.


<!-- Täägid: vaatama nägema uppuma lehvitama kiirgama rändama tarduma raputama jooksma uurima -->


<story-author :author="author" :origin="origin"></story-author>

<details-wrapper summary="Mis mõtted tekkisid?">

- Kuidas sina Saaremaad näed? Mida sa näed?
- Mis on olnud sinu lapsepõlve suured elamused, mida siiani mäletad?
- **Debora Vaarandi** räägib oma lapsepõlvest Saaremaal: https://arhiiv.err.ee/audio/vaata/lastetuba-lastetuba-debora-vaarandi?fbclid=IwAR0ezjZ8OCFq5BQFGd4BJmRetThD78sPm57HWkFChgu8GErN_7jRzcVxnuI

</details-wrapper>

<details-wrapper summary="Allikad" class="text-sm" icon="icon-park-outline:document-folder">

- Luuletus: **Debora Vaarandi**, “Saaremaa kohal” (1958), kogu “Merelaule sajast suust ja sulest”, Koolibri, 2011.
- Debora Vaarandi elu ja loomingu kohta saab lugeda siit: https://sirp.ee/s1-artiklid/varia/debora-vaarandi-1-x-1916-28-iv-2007/
- Foto: **Merit Karise**; fotol pilved, mis on pildistatud Saaremaal Saarekülas taevasse vaadates.

</details-wrapper>
