---
layout: story-page
title: Udus
description: Kruus tasa krigisemas kanna all – nii hulgun kuluhallis rannapargis, suud-silmi uhub niiske uduvall.
author: Debora Vaarandi, Saaremaal kasvanud ja õppinud luuletaja
images: [
    {
        src: "debora-vaarandi-udus.webp"
    }
]
tags: [hulkuma, kuhjuma, krigisema, uhtuma, kriimustama, riivama, tukslema, pillutama, rabama, roiskuma, otsima, närima, minema ]
genre: [luule]
person: [Debora]
---

<!-- # {{$doc.title}} -->

Kruus tasa krigisemas kanna all – \
nii hulgun kuluhallis rannapargis, \
suud-silmi uhub niiske uduvall.

Kalk kõrvu kriimustamas kiivitaja tärin, \
puult viimne surileht mu põski riivab – \
ta kergest puutest huulil tuksleb värin.

Tusk, pimedus mu südant pillutab ja rabab, \
must kurbus nagu mere häälest suurduks. \
Silm äkki keset uduhalli verevheretavat tabab: \
üks väike põõsakene hallust, surma trotsind, \
end uljana kesk roiskumist ja tühjust ehtind, \
kõik viimse uhkuse ja elurõõmu välja otsind.

Mis kuhjund torked, solved, pettumus ning tusk, – \
kui surilehed hingelt varisevad. 

Jääb südamesse ainult hääduse ja õnne usk. \
Nii tahan heretada kadu eel, \
nii hääna veretada vihmas, puhtas, karges \
ja lasta saasta loputada veel.

Ei näri enam südant ihkamine, viha, \
ma lähen, hõlmad vastu tuult ja hinges tuulte müha, \
ja huulte serval nukker naeruvina.


<story-author :author="author"></story-author>
<!-- <story-dictionary :terms="dictionary"></story-dictionary> -->

<details-wrapper summary="Mis mõtted tekkisid?">

- Kui tihti käid sa lossipargis? Mida sa seal teed?
- Kas sulle meeldib udu, udused ilmad? Miks? Mida hallidel päevadel teed?
- Kuidas sinu jaoks on seotud loodus ja meeleolud, tunded nagu kurbus ja rõõm, õnn? 
- Milline tähenduse vahe on sõnadel “kurbus” ja “tusk”, “solvamine” ja “torkamine”?
- Mida tähendavad sõnad “suurduma”, “vereheretav”, “veretama”, “hään”? Abi võid saada murdesõnastikust: https://www.eki.ee/dict/vms/
- Milliseid halli ja punase toone oskad nimetada? Abi võid saada siit: https://www.eki.ee/dict/ekss/

</details-wrapper>


<details-wrapper summary="Allikad" class="text-sm" icon="icon-park-outline:document-folder">

- Luuletus: **Debora Trull** (neiupõlvenimi, hiljem Vaarandi), “Rannapargis/Udus” (1936), kogust “Debora Vaarandi. Tähine laotus tantsib”, koostaja Mall Jõgi, Tänapäev, 2007.
- Debora Vaarandi elu ja loomingu kohta saab lugeda siit: https://sirp.ee/s1-artiklid/varia/debora-vaarandi-1-x-1916-28-iv-2007/
- Foto: **Merit Karise**

</details-wrapper>
