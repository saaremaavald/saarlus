---
layout: story-page
title: Pilk endasse
description: Uks on avatud mo'sse enesesse, kui oskad - võid astuda sisse.
author: Andrus Elbing (Beebilõust), saarlasest luuletaja ja räppar
images: [
    {
        src: "beebiloust-pilk-endasse.webp"
    }
]
origin: "“Pilk endasse”, kogu “Siin Beebilõust, tere! Häired pimelinna tänavalt (luuletusi 2004 - 2006)”, Epifanio, 2006."
tags: [ avama, astuma, vaatama, röökima, kuulutama, nägema, liikuma, väljuma ]
genre: [ luule ]
person: [ Andrus E., Beebilõust ]
---

<!-- # {{$doc.title}} -->

Uks on avatud mo'sse enesesse, \
kui oskad - võid astuda sisse. \
Hispaania avangut ära selleks kasuta, \
alustuseks lihtsalt vaata mo silmadesse. \
See haiglane pilk, mis läbipuurivalt vaatab, \
on täna so enda pilk. \
Mo värss on täna so värss, sest vaata, \
ma olen aja värdjalik peegelpilt. \
Ma olen jorss, kes pooldab prostitutsiooni. \
Ma olen islamiäärmuslaste käes röökiv ruupor, \
mis kuulutab revolutsiooni. \
Kui otsid probleemi, siis mina olengi probleem, \
ma olen so suure varba all olev pahaloomuline jalaseen. \
Ma vaatan itta, näen Narva \
ma vaatan läände, näen Sõrve. \
Ma näen hästi teie sitta, \
sest mo enda sitahunnik on teie omadest kõrgem. \
Vaadet nautides liigub kiirelt mo pastakas, \
kust väljuvad värssidena vaikijate hääled. \
Ma olen täpselt see, kelleks elu mind on teind. \
OK, tänaseks aitab, ma teen sääred…


<story-author :author="author" :origin="origin"></story-author>


<details-wrapper summary="Mis mõtted tekkisid?">

- “Raamatus "Siin Beebilõust, tere! Häired Pimelinna tänavalt" (2006) on luuletaja-räppar Beebilõust (ta tegi tollal vanglas ka bändi Verba Ab Intra) juba tegelikult kohal. Pimelinna pätid Saaremaal. Vihalähteline poeesiatõuge ja pilk elule. Kitsed – jah, ka kitsed, päälekaeblik inimpask on kohal. See on väga tugev omamütoloogia loomine. Beebilõusta tugevus on lisaks keeleandele ka maailma ehitamine, tema maailma sattudes tunneme me selle ära, meid neelab too maagiline tegelaskuju, kel on nii kuradi palju sarnast autorimina ja loojaga,” nii kirjutab **Jürgen Rooste** Beebilõusta loomingust: https://kultuur.err.ee/602765/jurgen-rooste-tana-mo-varsid-on-vihased-ehk-beebilousta-poeesia-luhianatoomia
- Mil moel oled sina oma aja peegelpilt? Võib-olla oskavad teised su ümber seda öelda?
- Mida sina pooldad? Miks?
- Mis sa arvad, kelleks elu sinu teeb? Miks?

</details-wrapper>

<details-wrapper summary="Allikad" class="text-sm" icon="icon-park-outline:document-folder">

- Luuletus: **Andrus Elbing**, “Pilk endasse”, kogu “Siin Beebilõust, tere! Häired pimelinna tänavalt (luuletusi 2004 - 2006)”, Epifanio, 2006.
- Foto: **Merit Karise**; fotol Kuressaare Kitsas tänav.

</details-wrapper>
